---
ref: episkepsi-proedrou
title: "Επίσκεψη της Προέδρου της Δημοκρατίας Κατερίνας Σακελλαροπούλου στο Εργαστήριο Βιοπληροφορικής και Ανθρώπινης Ηλεκτροφυσιολογίας του Τμήματος Πληροφορικής του Ι.Π."
excerpt: "Το Εργαστήριο Βιοπληροφορικής και Ανθρώπινης Ηλεκτροφυσιολογίας του Τμήματος Πληροφορικής του Ιονίου Πανεπιστημίου επισκέφθηκε στις 20.05 η Πρόεδρος της Δημοκρατίας Κατερίνα Σακελλαροπούλου, μετά τη συνάντησή της με τις Πρυτανικές Αρχές του Ακαδημαϊκού Ιδρύματος του Ιονίου."
tags:
---

Το Εργαστήριο Βιοπληροφορικής και Ανθρώπινης Ηλεκτροφυσιολογίας του Τμήματος Πληροφορικής του Ιονίου Πανεπιστημίου επισκέφθηκε στις 20.05 η Πρόεδρος
της Δημοκρατίας Κατερίνα Σακελλαροπούλου, μετά τη συνάντησή της με τις Πρυτανικές Αρχές του Ακαδημαϊκού Ιδρύματος του Ιονίου.

Η Πρόεδρος της Δημοκρατίας είχε την ευκαιρία να συνδεθεί διαδικτυακά με Έλληνες καθηγητές και ερευνητές, από την άλλη πλευρά του Ατλαντικού, που
συνεργάζονται με το Εργαστήριο Βιοπληροφορικής και Ανθρώπινης Ηλεκτροφυσιολογίας του Τμήματος Πληροφορικής του Ιονίου Πανεπιστημίου, και συγκεκριμένα
με το Πανεπιστήμιο Johns Hopkins και το Texas. Μεταξύ αυτών ήταν οι καθηγητές Κωνσταντίνος Λυκέτσος, από το Elizabeth Plank Althouse Professor Director,
Richman Family Precision Medicine Center of Excellence in Alzheimer's Disease, Johns Hopkins Medicine and University Baltimore, Maryland, USA, η επίκουρη
καθηγήτρια Βασιλική Μαχαιράκη, από το M.Sc., Ph.D., Assistant Professorof Neurology, Johns Hopkins School of Medicine και ο Δρ. Ιωάννης Ταρνανάς, από το Ph.D.,
Senior Member Swiss National Dementia Task Force Chief Scientific Officer at Altoida Inc., TMC Texas Medical Center Houston, TX, USA. Κατόπιν νέοι ερευνητές του
Εργαστηρίου στο Ιόνιο, παρουσίασαν στην Πρόεδρο της Δημοκρατίας, τα ερευνητικά προγράμματα και τις προκλήσεις που αντιμετωπίζουν στον χώρο της Βιοπληροφορικής.

«Η επίσκεψη της Προέδρου της Δημοκρατίας σε ερευνητικό εργαστήριο αναδεικνύει την ευαισθησία της Πολιτείας στις προσπάθειες νησίδων αριστείας και νέων ερευνητών
να είναι ανταγωνιστικοί σε διεθνές επίπεδο και ταυτόχρονα να υποστηρίξουν την ανάπτυξη της καινοτομίας στην χώρα μας» δήλωσε στο ΑΠΕ-ΜΠΕ ο διευθυντής του Εργαστηρίου
Βιοπληροφορικής και Ανθρώπινης Ηλεκτροφυσιολογίας του Ιονίου Πανεπιστημίου, καθηγητής Παναγιώτης Βλάμος, που συνέδεσε τα επιμέρους προγράμματα με την συνολική ερευνητική
στρατηγική ανάπτυξης που εφαρμόζεται, ενώ απέδωσε στην Πρόεδρο της Δημοκρατίας αναμνηστική πλακέτα του Εργαστηρίου, αναλυτικό απολογισμό του έργου του Εργαστηρίου
Βιοπληροφορικής και το βιβλίο «Όταν η λογική κυνηγάει την μνήμη» των Πανεπιστημιακών Εκδόσεων Κρήτης που κυκλοφόρησε με την υποστήριξη της «Ελληνικής Πρωτοβουλίας
ενάντια στην Αλτσχάιμερ».

«Η επίσκεψη της αυτού εξοχότητας της Προέδρου της Δημοκρατίας αποτελεί μια ιδιαίτερη στιγμή για το Ίδρυμά μας. Το Ιόνιο Πανεπιστήμιο, έχοντας πλήρη συναίσθηση της ιστορικής
του παράδοσης, από την Ιόνιο Ακαδημία, παρέχει υψηλού επιπέδου εκπαίδευση και έρευνα στον Ιόνιο χώρο και υπηρετεί την επιστήμη με προσήλωση στην αλήθεια. Η παρουσία
της Προέδρου της Δημοκρατίας στην έδρα του Ιδρύματός μας, έδωσε την ευκαιρία να παρουσιάσουμε στην εξοχότητά της την δυναμική και το ακαδημαϊκό όραμα του Ιονίου
Πανεπιστημίου», δήλωσε στο ΑΠΕ-ΜΠΕ ο πρύτανης του Ιονίου Πανεπιστημίου, Ανδρέας Φλώρος.

Αμέσως μετά, η Πρόεδρος της Δημοκρατίας μετέβη στην Ιερά Μονή Πλατυτέρας προκειμένου να καταθέσει στεφάνι στον τάφο του Ιωάννη Καποδίστρια, ενώ αργά το
απόγευμα θα παραστεί σε εκδήλωση επετειακής μνήμης που διοργανώνει η Περιφέρεια Ιονίων Νήσων, στο κτίριο της Ιονίου Ακαδημίας.
Η σημερινή μέρα της επίσκεψης της Προέδρου της Δημοκρατίας στην Κέρκυρα, θα ολοκληρωθεί με δείπνο που θα δοθεί προς τιμήν της στο roof garden του ξενοδοχείου Cavalieri.

(από ΑΠΕ-ΜΠΕ)
